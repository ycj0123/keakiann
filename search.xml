<?xml version="1.0" encoding="utf-8"?>
<search>
  <entry>
    <title>Beh 哭，beh 鬧，閣 beh 吊脰</title>
    <url>/2024/11/10/beh-khau-beh-nau-beh-tiau-tau/</url>
    <content><![CDATA[<p>Tsit 久看公視台語台的法律劇《無罪推定》，我足佮意--ê！其實劇情算 put-lí 硬，就是 beh 予人思考咱司法體制佮死刑 ê 問題。毋過我上注意 ê 當然 iáu 是台語 ê 部份啦。我感覺伊 ē-tàng kā「台語是粗俗--ê」ê tsi̍t 種偏見 píng 輾轉。內底閣再專業 ê 律師 uân-nā 講全台語（閣有一个一直 làu 英語--ê 啦😆），而且拄著真濟法律名詞，按怎譯做台語，抑是用 khah 白話 ê 用詞講出來，攏真考驗語言功力。台語指導是陳豐惠老師，台詞自然就無啥問題，毋過有一寡演員台語入聲／m 韻尾一下講緊就 khah ē 無去，咬字可能愛閣注意。</p>
<span id="more"></span>

<p>今仔日 beh 分享 ê 是內底聽著足心適 ê 講法：beh 哭，beh 鬧，閣 beh 吊脰。真明顯，這就是華語『一哭，二鬧，三上吊』ê 台語翻譯，毋過以前無想過，翻做台語韻律感煞 ē 加強！本來干焦『鬧、吊』兩字有押韻，台語竟然變做「哭、鬧、吊、脰」四字攏押韻，甚至予我懷疑 tsit 句話是毋是本來是台語（結果我查過毋是啦）！</p>
<p>除了「beh 哭，beh 鬧，閣 beh 吊脰」按呢講以外，直翻「一哭，二鬧，三吊脰」我感覺嘛完全 ē 通！逐家感覺咧？</p>
<p><img src="/behkhaubehnaubehtiautau.png"></p>
]]></content>
      <categories>
        <category>台語新詞放送</category>
      </categories>
      <tags>
        <tag>電影</tag>
        <tag>無罪推定</tag>
      </tags>
  </entry>
  <entry>
    <title>『順眼』台語按怎講？</title>
    <url>/2024/11/10/kah-bak/</url>
    <content><![CDATA[<p>『順眼』tsit 个詞台語應該按怎講 khah 好勢咧？當然，現代人「sūn-gán」uân-nā 讀甲慣勢慣勢矣，毋過咱若去 píng 過去 ê 字典就 ē 知影，古早時恐驚是無 tsit 个講法。按呢台語自底有啥乜仝款意思 ê 詞彙咧？</p>
<p>咱凡勢 ē-tàng 講「佮目 kah-ba̍k」。咱若去 píng 台日大辭典，「合目 kah-ba̍k」是佮意 ê 意思。閣參考教育部台語字典，看袂著「佮目」，毋過揣 ē 著「佮喙」，解說是食起來口味有合。仝一个道理，「佮目」咱差不多 ē-tàng 想做是看著口味有合。</p>
<span id="more"></span>

<p>有一句俗語話是按呢講--ê：「廣東目鏡，隨人佮目。」意思是講，逐个人看仝一層代誌，隨人有無仝 ê 想法，就親像一副目鏡，有 ê 人掛有合，有 ê 人就無。</p>
<p>意思是無問題，毋過哪 ē 是「廣東」咧？參考台語社團社友胡榮一 ê 講法，廣州是中國南方目鏡行業上早發達 ê 城市。無遐發展 ê 所在，老人咧做針黹（tsiam-tsí）ê 時，會佮厝邊借目鏡。毋過一副目鏡毋是逐个人攏有合，目鏡框闊抑狹、長抑短，目鏡仁 ê 度數，隨人攏無仝，毋 tsiah ē 流傳 tsit 句話。</p>
<p><img src="/kahbak.png"></p>
]]></content>
      <categories>
        <category>台語舊詞放送</category>
      </categories>
  </entry>
  <entry>
    <title>台語字母應該愛有家己 ê 名</title>
    <url>/2024/11/17/ji-bo-mia/</url>
    <content><![CDATA[<p>用聽--ê khah 利便：</p>
<iframe width="560" height="315" src="https://www.youtube.com/embed/8-0k8ICvHM8?si=VmoC4MBg48ByqC3b" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

<p>咱人咧指稱台羅拼音抑是白話字 ê 字母，常在去用英語 ê 字母名來稱呼，像講 a, b, c 就呼 &#x2F;eɪ&#x2F;, &#x2F;bi&#x2F;, &#x2F;si&#x2F;，按呢落去（用&#x2F;&#x2F;鋏起來 ê 符號攏是國際音標IPA，若毋捌 ê 朋友 ē-sái 暫時 kā 當做是 KK 音標抑是台羅）。</p>
<p>不而過，咱若去看別種語言有採用拉丁字母--者，攏有 in 家己稱呼字母 ê 方式。歐洲語言像德語、法語就免講，就算是 khah 近代才採用拉丁字母 ê 語言，親像越南語、甚至是中國 ê 漢語拼音攏是怙家己 ê 名咧稱呼拉丁字母，毋是 &#x2F;eɪ&#x2F;, &#x2F;bi&#x2F;, &#x2F;si&#x2F; 按呢咧叫。比論講漢語拼音 kā a 唸做ㄚ、o 唸做ㄛ、 e 唸做ㄜ、i 唸做一、u 唸做ㄨ等等--ê。</p>
<span id="more"></span>

<h2 id="按呢有啥乜好處？"><a href="#按呢有啥乜好處？" class="headerlink" title="按呢有啥乜好處？"></a>按呢有啥乜好處？</h2><p>若是對台語 ê 字母有熟似，就 ē 知影講英語佮台語 ê 發音有袂少無仝，譬論講喙平平唸「伊」ê 發音，佇英語是「e」tsit 个字母，佇台語煞是「i」ê 發音；抑是講英語 ê「b」孤仔一个唸起來 khah 成台語 ê「pi」、英語 ê「p」tī 台語唸起來 khah 成「phi」。按呢毋但 ē 造成咱溝通 ê 困擾，咧說明一个字按怎拼 ê 時陣講袂伸捙，久--來閣 ē 去影響著咱對台語音 ê 直覺。親像講著台語「p」ê 音，可能就 ē 想著英語 ê「b」，tsua̋nn 寫重耽去。</p>
<table>
<thead>
<tr>
<th>英語字母名</th>
<th>…臺語聽起來是</th>
</tr>
</thead>
<tbody><tr>
<td>e</td>
<td>i</td>
</tr>
<tr>
<td>b</td>
<td>pi</td>
</tr>
<tr>
<td>p</td>
<td>phi</td>
</tr>
</tbody></table>
<p>顛倒講，若是教學 ê 時陣，臺語字母有一套家己 ê 唸法，學生應該就 khah 袂 kā 發音絞絞做伙，舞甲花去，予學生閣 khah 快捌台語羅馬字。</p>
<h2 id="愛按怎叫？"><a href="#愛按怎叫？" class="headerlink" title="愛按怎叫？"></a>愛按怎叫？</h2><p>若無愛按英語 ê 名稱來叫，著按怎稱呼逐个字母？若講著這，咱著愛 kā 字母分組討論矣，遮以臺羅拼音做例：</p>
<h3 id="母音"><a href="#母音" class="headerlink" title="母音"></a>母音</h3><p>台語攏總有 6 个母音，a, i, u, e, o, oo，tsit 部份 khah 單純，直接用 in ê 發音來當做名就好。</p>
<h3 id="子音"><a href="#子音" class="headerlink" title="子音"></a>子音</h3><p>子音 ē-tàng 閣分幾組。</p>
<table>
<thead>
<tr>
<th>發音位置</th>
<th>字母</th>
</tr>
</thead>
<tbody><tr>
<td>雙脣音（siang-tûn-im）</td>
<td>p, ph, m, b</td>
</tr>
<tr>
<td>舌尾音（tsi̍h-bué-im）</td>
<td>t, th, n, l</td>
</tr>
<tr>
<td>舌頭音（tsi̍h-thâu-im）</td>
<td>k, kh, h, ng, g</td>
</tr>
<tr>
<td>舌尾後音（tsi̍h-bué-āu-im）</td>
<td>ts, tsh, s, j</td>
</tr>
</tbody></table>
<blockquote>
<p>舌尾（tsi̍h-bué）華語號做『舌尖』；舌頭（tsi̍h-thâu）抑是舌根（tsi̍h-kin）華語號做『舌根』</p>
</blockquote>
<p>若是參考教育部「羅馬字拼音教學網」示範 ê 發音，前三逝 ē-sái tī 子音後壁鬥「or」（注音符號 ê ㄜ），念做 por, phor, mor, bor …等等--ê。若準你 ê 腔口無「or」ê 母音，kā 念做 po, pho, mo, bo 嘛 ē-tàng。第四逝後壁鬥「ir」（注音符號ㄗㄘㄙ ê 母音）念做 tsir, tshir, sir, jir。注意，佇遮親像 ph 按呢，兩个字母表示一个音 ê「二合字母 jī-ha̍p jī-bó」，無應該唸做「po, ho」，愛看做一个單位，唸做「pho」，若無，仝款 ē 拄著頭前講 ê，字母名佮音無相伨 ê 問題。</p>
<h2 id="按怎拼音"><a href="#按怎拼音" class="headerlink" title="按怎拼音"></a>按怎拼音</h2><p>孤唸 ê 唸法解決矣，煞落來愛按怎 kā in 鬥起來咧？若是照咱拼英語 ê 拼法，隨个 kā 字母名唸出來，像講「siám，sir i a mor，第二調，siám」，hit 个韻律感聽起來 kán-ná 怪怪？我自底嘛攏按呢想，一直想無到底按怎唸才會通。一直到看著 tsit 支影片：〈<a href="https://www.youtube.com/watch?v=0Jxlx9TRGqQ">HOW TO SPELL IN VIETNAMESE</a>〉，示範越南語按怎拼音，才雄雄開竅（khui-khiàu）！咱 thang 好 kā 一个字分做三句，拼韻母，煞落來講聲母+韻母，上尾才添聲調。咱看兩个例：</p>
<figure class="highlight plaintext"><table><tr><td class="code"><pre><span class="line">siám,</span><br><span class="line">i a mor, iam,</span><br><span class="line">sir iam siam,</span><br><span class="line">第二調，siám</span><br></pre></td></tr></table></figure>

<figure class="highlight plaintext"><table><tr><td class="code"><pre><span class="line">lîng,</span><br><span class="line">i ngor, ing,</span><br><span class="line">lor ing, ling,</span><br><span class="line">第五調，lîng</span><br></pre></td></tr></table></figure>

<p>當然，拄著子音+單／雙母音 ê 結構，咱 uân-nā ē-sái 唸予 khah 束結咧，可比講：</p>
<figure class="highlight plaintext"><table><tr><td class="code"><pre><span class="line">guá,</span><br><span class="line">gor u a，第二調，</span><br><span class="line">guá</span><br></pre></td></tr></table></figure>

<p>上尾，閣有鼻音「nn」猶未講著。Tsit 个音愛按怎唸咧？我 ê 想法是，直接講「鼻音」抑是唸做「no no」攏 ē 用得。譬論講：</p>
<figure class="highlight plaintext"><table><tr><td class="code"><pre><span class="line">penn,</span><br><span class="line">e nor nor, enn</span><br><span class="line">p enn, penn,</span><br><span class="line">第一調，penn</span><br></pre></td></tr></table></figure>

<p>第二逝嘛 ē-tàng 換做</p>
<figure class="highlight plaintext"><table><tr><td class="code"><pre><span class="line">e 鼻音，enn</span><br></pre></td></tr></table></figure>

<p>講到遮，咱就 ē-tàng 完全用台語 ê 字母名來拼寫台語--looh。若 beh 靠英語字母名拼寫台語，講規半晡可能閣拂袂清楚；照頂面所講，用臺語 ê 字母名來唸，逐个音攏分甲明明明，ē-tàng 講是 ke tsiânn 利便矣。</p>
]]></content>
      <categories>
        <category>台語文探討</category>
      </categories>
  </entry>
  <entry>
    <title>佇法庭做證，愛簽名甘結？是啥乜意思？</title>
    <url>/2024/11/17/kam-kiat/</url>
    <content><![CDATA[<p>前幾篇講著電視劇《無罪推定》內底講著真濟專業名詞，其中大部分 ê 處理方式是 kā 伊換做 khah 白話 ê 同義詞。按呢 ē-tàng 予 khah 濟人聽有無毋著，毋過長久來看，專業名詞 ê 台語 uân-nā 愛處理。我感覺法律名詞上好 ê 做法，是台語在來有--ê 就照用；若無--ê 就按照 tsit 久 ê 華語詞，怙漢字音照讀。按呢處理 ê 因端是 tann 法律條文攏是華語寫 ê，這咱無法度改變，若是隨人有家己 ê 翻譯 ē 造成無必要 ê 混亂。</p>
<span id="more"></span>

<p>Ē-tàng 照華語漢字來讀 ê 例，是華語字幕捌出現真濟改 ê『定讞』。戲中 ê 台語口白攏講「確定」，親像『一審定讞』，台語講「一審（判決）確定」。按呢嘛 ē 通，毋過若 beh 當做專有名詞，照《甘字典》ê 音來讀就是 tīng-hiàn。（更新：有面友提醒講其實正式 ê 法律名詞是判決確定無毋著，定讞才是俗名。）</p>
<p>抑若台語自底就有 thang 用 ê 詞有啥咧？佇法庭做證，攏愛簽名『具結』，tsit 个詞劇情中是翻做「簽名保證」。Kám 閣有別種講法？我進前捌聽藍春瑞老師 ê 講座，伊講 in khah 早『簽切結書』攏號做「甘結」。Tsit 號詞《台日大辭典》有收，解說講：「交涉事件結果滿意 to̍h 簽約束狀。」就是咱 tsit-má 所理解 ê『切結』無毋著。我繼續 pué 落去，看著「甘結狀 kam-kiat-tsn̄g」，解說是：「證人等提出 ê 宣誓書。」這佮頭前講 ê『具結』意思就峇峇峇矣！</p>
<p>所以到遮就破案矣，『切結』、『具結』ê 台語就是「甘結」，『切結書』是「甘結狀」。逐家來揣看覓仔 tsit 个詞佇戲中佗位出現咧？（絕對毋是我 pān 惰揣😆）</p>
<p><img src="https://i.imgur.com/TehwTcg.png"></p>
]]></content>
      <categories>
        <category>台語舊詞放送</category>
      </categories>
      <tags>
        <tag>無罪推定</tag>
      </tags>
  </entry>
  <entry>
    <title>「過年」愛按怎翻做英語？</title>
    <url>/2024/11/09/kue-ni/</url>
    <content><![CDATA[<p>前一站仔有時 ē 看著人咧討論講咱「過年」愛按怎翻做英語，差不多攏是 Chinese New Year、Lunar New Year tsit 兩个詞咧揀。反對 Chinese New Year ê 人就 ē 講 lâng 韓國、越南攏 ē 過舊曆新年啊，咱應該號做 Lunar New Year 毋才著。</p>
<p>既然韓國、越南都 ē 慶祝舊曆新年，哪 ē 無看覓仔 in 是按怎翻做英語 ê–咧？</p>
<span id="more"></span>

<p>韓國新年，英語就號做 Korean New Year 抑是 Seollal；啊若越南是叫 Vietnamese New Year，無就 Tết（漢字「節」）。顯然，上直接 ê 譯法就是用當地 ê 語言音譯，抑是「地名+new year」。台灣有樣看樣，直接翻 Taiwanese New Year 抑是 Kuè-nî&#x2F;Ko-ngièn 就好矣，佇遐吵講是毋是愛翻 Chinese New Year 實在無意無思。</p>
<p>台灣予國民政府 kā 語言風俗洗甲清氣清氣以前，自底就有足濟佮中國無仝 ê 風俗。往過流行 ê 故事毋是年獸，是燈猴傳說；毋是食『魚』來『年年有餘』，是圍爐插「飯春花」，來佮台語 ê「賰」抑是客語 ê「伸」倚音，代表來年有賰。</p>
<p>Tann 遮 ê 傳統 ta̍uh-ta̍uh-á 消失矣，咱過佮中國人仝款 ê 新年，beh 翻英語就干焦想 ē 著 Chinese New Year 矣。</p>
]]></content>
      <categories>
        <category>台語文探討</category>
      </categories>
  </entry>
  <entry>
    <title>[翻譯] NoSleep—管家蜘蛛</title>
    <url>/2024/11/10/kuan-ke-ti-tu/</url>
    <content><![CDATA[<p>幾禮拜以前，我去日本拜訪我上好 ê 朋友 Khá-mē-khooh。前一站仔我佮一个名叫做切（Tshiat） ê 查埔囡仔有咧行。尾仔想 beh 佮伊扯，伊煞毋放我煞，四界偷偷仔 kā 我綴。Tsit 久想講予家己放一个假，kā 遮 ê 破事捒甲遠遠遠。我是足期待 tsit 斗 ê 旅行，一--來我從來毋捌去過別个國家（其實啥乜所在攏罕得行跤到啦），二--來，自阮大學畢業以後，我已經倚 beh 五年毋捌看過 Khá-mē-khooh--looh。伊回國以後捌佇東京蹛--一-站-仔，in 阿媽過身了後，伊分著阿媽 ê 厝，離大崎市（Tāi-kiā-tshī）量其約仔二十公里。彼是 in 家族仔傳承幾若代 ê 祖厝，我看著伊傳 ê 相片，嘛足歡喜 ē-tàng 蹛著遮好勢 ê 厝。</p>
<p>伊駛車來機場載我。阮拄見面就攬一下，閣 lā-lē 幾分鐘，káng 甲足歡喜--ê，尾仔才往伊 ê 車 kiânn。伊看起來就佮往過仝款——伶俐、笑詼、閣活潑——毋過 tsit 个人我知知啦。阮對庄跤 ê 美景駛--過 ê 時，我就看 ē 出伊 kán-ná 咧煩惱啥。伊不時咧比講遮有啥貨足 khú--ê（『酷』）、抑是 tsit 搭歷史按怎，láu 甲我攏開始好玄，遮 ê 代誌佮名是毋是伊編--ê。我佇心內暗笑家己呔 ē 按呢想。等伊講到一个坎站，我就 kā 問講最近 kám 攏順序。</p>
<span id="more"></span>
<p>伊 kā 我 lió 一下，文文仔笑一下，笑容內面帶著一絲仔緊張。「你逐改攏按呢問。Iáu ē 得過啦。是講我 iáu 閣咧斟酌愛按怎 kā 你講……阮厝--ê 一个特別 ê 所在。」</p>
<p>我嘛對伊微微仔笑一下，煞看著伊 ê 笑容 ta̍uh-ta̍uh-á 無去。「是按怎--hiooh？」</p>
<p>「你知影 tsit 間厝足老--ê--honnh？阮太祖公太祖媽百外年前起--ê。阮阿媽在生 ê 時陣我 iáu 毋捌去過。」我看 ē 出來伊一直想 beh tènn 出勇氣 kā 話講予完，佇我 iáu 未開喙應聲進前，足無簡單總算講出來矣。「M̄…，tsit 間厝 ē-tàng 算是鬧鬼？抑是無算？」伊話尾略略仔浮起來，kán-ná 咧徵求我 ê 同意。</p>
<p>我目眉尾翹起來。我叫是伊 beh 講水管 ē 漏抑是電路袂過電。毋是這--neh。Iáu 閣…？到底啥乜狀況…</p>
<p>「我意思講，彼毋是鬼。是一隻 iőo-khai，也就是「妖怪」。我知影你後一句就 beh 問講彼是啥矣。是按呢。彼是日本民間傳說內底，各種魔神仔抑是精靈 ê 通稱。而且 in 閣是真--ê，至少有一寡啦，因為阮兜就有一隻。」</p>
<p>我小可仔花去矣。拄開始我叫是伊咧講耍笑，毋過 Khá-mē-khooh tsit 个人上慼人咧變猴弄。閣再講，我 ē-tàng 感覺著伊是認真--ê。我有考慮過伊是毋是食毒食甲 khiang 去，抑是精神失常，毋過按我對伊 ê 了解，這嘛無啥可能。自按呢，我就順伊 ê 話尾講落去。</p>
<p>「按呢喔。Tsiânn 奇--neh。所以恁兜蹛--ê 是啥乜形--ê--hannh？你看 ē 著袂？」</p>
<p>伊勻勻仔頕頭。「看 ē 著--nooh。其實 tsiânn 實 ê 狀況無講--起-來--ê 遐奇怪啦。伊就是一隻足大隻 ê 蜘蛛 niâ。」</p>
<p>想袂到我 ê 笑聲 tsua̋nn 對嚨喉空煏出來。「Kán。我閣想講你咧講正經--ê 講。」</p>
<p>Khá-mē-khooh 目頭結結，那咧幌頭，眼神佇我佮路--ê 之間踅來踅去。「我是啦。而且伊嘛毋是真正 ê 蜘蛛，上無嘛毋是四常 ê hit 種。伊差不多是……像 hit 齣電影《拉薛（Lá-sih）轉厝》（『靈犬萊西』）。差不多遐大隻。伊自 hit 間厝起好就蹛遐矣，上無阮阿媽過身 hit 陣留予--我 ê 批是按呢寫--ê。伊啥人都袂去傷害抑是攪擾，大部份 ê 時間連一个影都看袂著。有時陣伊 ē 走出來看電視，準講我有 kā 開--開啦。嘛毋知影啥因端，伊足興看遊戲節目--ê。毋過上讚 ê 部份 iáu 是伊 ē kā 規間厝摒甲清氣 tam-tam。」</p>
<p>我目睭 nih 一下。「你邊境牧羊犬（pian-kíng bo̍k-iûnn-khián）hit 號 sài-juh ê 蜘蛛鬼仔是一个查某𡢃。」</p>
<p>伊對我 sái 一下目尾。「毋是鬼啦，嘛毋是精靈、蜘蛛精，抑是啥貨--ê。不而過，著，伊 ē 摒掃。永遠袂踮你佇咧 ê 時陣，閣一定愛用魔法，毋過自我搬入來，我一肢指頭仔都毋免振動。」</p>
<p>我 kā 椅仔轉一个角度 khah 看伊 ē 著。「你到底是咧變啥魍？是咧 khau-sé 我垃圾毋？我真正捎無--neh。」</p>
<p>伊吐一个大氣。「我知影聽起來有夠譀。我干焦是無愛你看--著 ê 時陣驚一趒，我若毋是真正相信無問題嘛袂招你來。我拄開始嘛感覺礙虐礙虐。Tann 我就 kā 當做一隻奇怪閣袂死 ê 狗仔啦。」</p>
<p>我喙展開，想 beh 講寡別項 mi̍h，煞無話 thang 好講。尾仔，我想講我嘛只 ē-tàng 看覓仔 tsit 號怪奇代 ē 按怎來發生，講一聲「好啦」就 the 轉去椅仔矣。</p>
<p>等阮到位，看著 hit 間厝有偌爾仔媠，予我驚疑甲喙仔開開。彼是足大間 ê 一間厝，特別是用日本 ê 標準來看。阮行過外口 ê 鐵門，來到一座摒甲 tsiânn 頂真 ê 公園。我手比四箍圍仔，喙--ê 唸講「蜘蛛顧--ê？」伊用 khau-sé ê 表情學我 ê 手勢，嘛用喙型 kā 我應講「園丁（uân-ting）顧--ê。」我喙仔笑 gi-gi，tshìng 肩一下，就繼續行入去矣。</p>
<p>厝內面予外口看起來是輸甲忝忝忝。內面完全斷鉎絲、斷點塵（tn̄g sian-si, tn̄g tiám-tîn），雖然講 Khá-mē-khooh 本來就清氣相啦，準講是伊摒--ê 我嘛袂意外。內底逐位看起來攏清氣閣兼整齊，看起來煞袂無攬無拈。我四界影一下，來到遮閣歡喜閣緊張，到尾仔總算問伊蜘蛛佇佗。</p>
<p>伊肩胛頭夯一下，𤆬我往內底行。「真僫講。伊平常時仔攏單人獨馬（tan-jîn-to̍k-má），嘛袂家己倚來，是講你若家己倚過去伊嘛袂走啦。理論上，伊 ē 予你摸，但是我是無試過。」伊笑--一-聲。「愛對別人講起伊實在感覺有夠礙虐。」伊雄雄停落來，越頭 kā 我攬一下。「我是真歡喜你 ē-tàng 來--neh。」</p>
<p>一直到 beh 暗仔，阮暗頓食飽佇客廳咧看電視，我才看著 hit 隻 iőo-khai。我是目尾先看著物件咧振動，頭才綴咧轉過去。Hit 个光景予我連鞭 gāng 去。若 beh 講 Khá-mē-khooh 有啥乜講無準--ê，就是 hit 隻比伊所講 ê 加有夠大隻--ê。伊無聲無說，peh 起去阮尻脊後 ê 壁堵，落尾歇佇懸懸 ê 天篷。我佇耳仔墘聽著 Khá-mē-khooh ê 聲，叫我愛 ē 記得喘氣，閣 kā 我講無要緊，看 khah 斟酌咧，伊袂按怎，伊對我並無掛意。我開足大 ê 氣力，kā 我的頭越 khah 過，想 beh kā 看予清楚，才看著伊烏 mà-mà ê 身軀反射電視閃爍 ê 光線。伊予我想起 tha-lián-tshiū-lah（tarantula，一種大型全毛 ê 蜘蛛），但是伊 ê 烏目睭閣 khah 大，三蕊細蕊--ê kā 一蕊大蕊--ê 圍起來，兩爿攏相仝。我感覺著伊對下跤 kā 我影一下，隨越頭轉去看伊 ê 電視。</p>
<p><img src="https://i.imgur.com/ajByW4F.jpeg" alt="管家蜘蛛。圖／AI 生--ê"><span class="image-caption">管家蜘蛛。圖／AI 生--ê</span></p>
<p>若準講佇別人兜，我一定隨逃走去。結果我煞留落來，規工咧想辦法說服伊講遐無安全。紲落來閣換伊開兩个規工，說服我一切攏無要緊。最後是伊贏矣。我閣踮遐留五日，𨑨迌甲真歡喜，到落尾我 beh 來走 hit 工，我甚至佇伊爬過廳--ê ê 時陣擛手佮伊講 bái-bāi。伊 kā 我影一下，略仔頕頭，就繼續去無閒伊 ê 矣。</p>
<p>等我到厝，回想 tsit 規段旅程攏感覺足脫離現實--ê。我嘛忝甲貼底矣。我 kā 皮箱囥落來，佇我挐氅氅 ê 眠床清出一个位來睏，睏五點鐘才精神。看著規疊 ê 衫、水槽內底 sap 仔 iáu 閣留咧 ê 盤仔、閣有為著準備 tsit 逝旅行規間亂操操 ê 厝，我嘛開始希望家己有一隻鬼仔蜘蛛矣。我 kā tsit 个想法 hiù 掉，影一下仔冰箱，就出門去買 phí-sah 矣。</p>
<p>等我轉來，逐項物件攏款佮 kán-ná 新--ê。我閣好玄閣驚惶。Hit 隻蜘蛛是綴我轉來矣--hiooh？</p>
<p>佇 tsit 个時陣我看著我 ê 皮箱。伊已經倚壁展開矣，我接近 ê 時陣 ē-tàng 佇頭前面 ê 橐袋仔看著一包 phok-phok。橐袋仔頂面 ê 挩鍊仔挩一半，我就用我手機仔 ê 手電仔炤入去內底。內底是一粒卵。一粒怪奇、皮面、量其約仔是大粒雞卵遐爾大 ê 卵，表面金滑，閣有零零星星 ê 霧面青點。對遠遠就看 ē 著卵對內底破開，已經空矣。</p>
<p>我生生狂狂走出來敲予 Khá-mē-khooh。拄接電話伊人閣咧愛睏，聽著我 ê 發現即時精神起來。伊講伊 ê iőo-khai iáu 閣佇咧，伊 phiànn（拍算）生一个囝？伊講伊 ē 試看覓仔 ē-tàng 揣著啥，不而過，我嘛著愛非常細膩，毋是所有 ê iőo-khai 攏相仝，有--ê 就足危險--ê。</p>
<p>我有斟酌講是毋是愛去蹛旅館，尾仔 iáu 是轉去，咒誓講若有啥乜危險 ê 報頭，我一定走代先。我閣再入去 ê 時陣就看著矣。伊踮咧玄關（hiân-kuan）壁堵 ê 正中 ng 用 hit 八粒 tsiâu 細粒仔 ê 目睭掠我金金相，袂輸是藍寶石（nâ-pó-tsio̍h）咧。伊是一隻貓仔囝 ê 寸尺，白色 ê 毛發甲規跤規身軀。伊 ê 頭是上奇怪--ê，kā 目睭掠開莫看，看起來 kán-ná khah sîng 竹管猫（tik-kóng-bâ，『黃鼠狼』）。伊對我 peh-hā，hiàn 出規喙 ê 喙齒，閣發出一聲輕 báng-báng ê 顫音 kā 我相借問。</p>
<p>伊差不多 ē-tàng 準做是古錐矣。就算伊大面 ē kā 我 thâi 死，閣佇我 ê 身軀內底放卵。我隨後悔按呢想，閣吞一喙瀾。</p>
<p>「咱應該無冤無仇啦--honnh？」我感覺家己 ná 白痴咧，咧佮壁頂 ê 蜘蛛講話，煞毋知 tsit 句話就按呢 puh 出來。結果伊頕頭矣。</p>
<p>「咱 ē 踮遮好好仔鬥陣，袂相 thâi--honnh？」</p>
<p>閣頕頭矣。</p>
<p>「按呢咱應該 ta̋i-tsiòo-buh 矣。咱就那行那看 őo。入來坐啦。」伊對我 tsi̍h-tsia̍uh 叫一下，就做伊去矣，我想應該是歡喜 ê 意思。</p>
<p>自 hit 工，逐項代誌攏 tsiânn 順序。奇怪 uân-nā 奇怪，不而過我真緊就適應矣，到今仔早起以前嘛攏無煩無惱。一直到我佇客房 ê 衫仔櫥發現 hit 具死體。</p>
<p>Hit 日我 peh 起去樓頂，beh 去衫仔櫥提雨幔出來，門煞 sak 袂開。到我總算 kā 門開開，我看著一具查埔人 ê 死體，用蜘蛛絲好禮仔包起來，恬恬倒佇咧門邊。我吱出來。佇我開始驚惶以前，我發現伊戴烏色的趨雪面帕仔（bīn-phè-á）。我 kā 斟酌相半晡，到甲 ē-tàng 看迵絲線。伊身穿暗色 ê 衫，正手 tēnn 一支長長 ê 剝皮刀。</p>
<p>我 ē 認得 hit 支刀。往擺，我佮切兩个人出門，伊駛 thoo-lá-kuh 攏 ē kā hit 支刀紮佇身軀邊。我 ê 胃開始滾絞。我 tènn 力 kā 刀抽出來，kā 蜘蛛絲刜斷到 thang 好 kā 面帕仔挽落來。切看起來面容 oo-tâ，消瘦落肉，嚨喉嘛已經 hông liah 破矣。</p>
<p>伊到底佇遐偌久矣，我是看無啥 ē 出來，不而過，伊是發生啥乜代誌就真明顯矣。我雨幔捎咧就出門矣。Hit 暗我轉來到厝，伊已經消失甲無影無跡矣。我來回想過千百遍，愛敲電話叫警察。但是我閣 ē-tàng 講啥咧？終其尾，我 iáu 是坐落來看電視。無幾分鐘，就揣著遊戲節目 thang 好看矣。</p>
<p>原文網鍊仔：The House Spider by Verastahl<br><a href="https://www.reddit.com/r/nosleep/comments/8dk4lu/the_house_spider/">https://www.reddit.com/r/nosleep/comments/8dk4lu/the_house_spider/</a></p>
]]></content>
      <categories>
        <category>翻譯</category>
      </categories>
      <tags>
        <tag>NoSleep</tag>
      </tags>
  </entry>
  <entry>
    <title>三寶身體是佗三寶？</title>
    <url>/2024/11/10/sann-po-sin-the/</url>
    <content><![CDATA[<p>Tsit 久參加讀冊會，讀《台文通訊BONG報》前一站仔 ê 連載小說《符仔籙 Hû-á-lōo》，讀著一个詞「三寶身體 sann-pó sin-thé」，意思是身體虛 lám。身體虛 lám 哪著叫做「三寶」咧？興頭一下來，就來研究看覓。</p>
<p>根據公視台語台做過 ê 一條影片解說，tsit 種講法來源自臺中大甲。日本時代有保甲制度，大甲分做四个保，朝陽保（Tiau-iông-pó）、大甲保（Tāi-kah-pó）、順天保（Sūn-thian-pó）hām 孔門保（Khóng-mn̂g-pó）。1936年鎮瀾宮做醮，愛起四个壇。其中第三保順天保起 ê 壇，因為花木（hue-ba̍k，看註）無遐 hiánn 頭，古董嘛排上少，表現上䆀，三保 tsua̋nn 變做上尾名 ê 意思。Tsit 个講法用 tī 身體就變做講人足 lám 身。延伸閣有三保三（sann-pó-sann）ê 講法，就是䆀 ê 程度閣再加強，形容一个人／物件真差、真漚古。</p>
<span id="more"></span>

<p><img src="/samposinthe.png" alt="大甲日本時代 ê 地圖。圖／公視台語台 YouTube 頻道"><span class="image-caption">大甲日本時代 ê 地圖。圖／公視台語台 YouTube 頻道</span></p>
<p>當時仔是按呢，毋是「三寶身體」，是「三保身體」tsiah 著！</p>
<p>閣研究–一-站-仔，我發現其實台灣各地攏有一保、二保、三保按呢 ê 名。親像保安宮重修碑記頂懸就有提起一保至三保 ê 管理人、董事等等–ê。維基百科大龍峒（大龍泵 Tuā-lông-pōng）保安宮 ê 條目有紹介 tsit 三个保各指佗一寡區域。嘉義義竹鄉 ê 各村簡介嘛有寫著當地有一保到五保 ê 舊地名。</p>
<p>愛注意 ê 是，tsit 个「三保」愛唸做 sann-pó，佮「手不動三寶」ê 「三寶 sam-pó」是無仝–ê。公視台語台影片內底 ê 口白遮就講了 tânn 去矣。若照教育部台語辭典 ê 解說，手不動三寶 ê 三寶是咧講金寶、銀寶佮錢寶，代表人食飯坩中 ng，毋免討趁就有 thang 食。</p>
<p>是按怎講「語言是文化 ê 底蒂」，就是講 tsit 片土地 ê 歷史、文化，ē 自然刻 tī 語言內底。對形容人身體䆀 ê 詞 ē-tàng 牽到日本時代 ê 保甲制度，kám 毋是足奇巧–ê？</p>
<p>註：花木（hue-ba̍k）是引用影片內底民俗專家 ê 講法，意思是醮壇燈點起來 ê 款式，影片字幕寫做「花目」。</p>
]]></content>
      <categories>
        <category>台語舊詞放送</category>
      </categories>
  </entry>
  <entry>
    <title>中部高速公路地圖</title>
    <url>/2024/11/27/tiong-poo-ko-sok-kong-loo/</url>
    <content><![CDATA[<p><img src="https://i.imgur.com/cFSIIaR.png"><br>前一站仔我駛車去臺中𨑨迌。往過去臺中攏是坐車 khah 濟，tsit 改駛車，轉來看著沿路 ê 路標攏是無熟似 ê 地名，感覺真心適，嘛真好玄遮 ê 地名用台語是按怎講，順手就 kā 整理一下，做出下跤 tsit 張圖。</p>
<span id="more"></span>

<p>現此時台灣濟濟漢字地名攏是國民政府號–ê，有 ê 經過 in 認為 ê「美化」，有 ê 可能想 beh 照台語音來寫，煞寫重耽去；閣加上台語漢字本身有文白音、勾破音等等 ê 問題，定定毋是「台語好」就有法度看漢字講出台語地名，愛靠硬記才ē知。前一站仔吵甲風風火火 ê 客語路牌仔，台語到 tann 猶閣無咧。Ǹg 望有一工本土語言 ê 路牌仔變做四常 ê 代誌，咱才毋免為著了解當地 ê 地名 tsiah-nī 拍拚。</p>
<p>地名大部份是參考教育部辭典，另外一寡直接查查無–ê，當時仔是兩个地名敆做伙。親像「豐勢」，其實是「豐原 Hong-guân」佮「東勢角 Tang-sì-kak」相敆，按呢應當就唸做 Hong-sì，若有毋著才請有志指正。另外，圖內底圓箍仔內底拍叉「⨂」ê 所在是系統交流道，因為地名攏佮別个交流道有重複，我就無特別標出來矣。</p>
<p><img src="https://i.imgur.com/6oscPdE.png"></p>
]]></content>
      <categories>
        <category>圖說台灣</category>
      </categories>
      <tags>
        <tag>地號名</tag>
      </tags>
  </entry>
  <entry>
    <title>規个網路頂上 tsiâu-tsn̂g ê 野球台語介紹！</title>
    <url>/2024/12/10/ia-kiu/</url>
    <content><![CDATA[<p><img src="https://i.imgur.com/05Xf7Nr.png"></p>
<p>相信逐家最近攏有看著咱台灣英雄佇野球場 ê 表現，實在是蓋精彩。因為按呢，我拄好來整理一寡野球相關 ê 台語。</p>
<p>整理 ê 過程中，我有幾項仔心適 ê 發現。第一是歷史佮語言密切 ê 關係。台語野球 ê 術語有大量來自日本話 ê 外來語，日本話閣是對英語借過來--ê， 台灣野球 ê 源頭對遮就看甲明明明矣。</p>
<p>閣來是日語 ê 外來語愛轉寫做台文 ê 時陣，拄--著 ê 一寡挑戰。當中 ê 鋩角 put-lí 濟，佇遮我就干焦講做法，無解說背後 ê 考量，若有機會 tsiah 另外寫一篇來講。</p>
<span id="more"></span>

<h2 id="日語外來語-e-標準化處理"><a href="#日語外來語-e-標準化處理" class="headerlink" title="日語外來語 ê 標準化處理"></a>日語外來語 ê 標準化處理</h2><p>日語 ê that 音（『塞音』）干焦兩套：有聲（iú-siann）ê ばだが行，佮無聲 ê ぱたか行，台語煞有三套，引入 ê 日語詞轉換做佗一套無啥穩定。親像講「卡車」ê 外來語 thoo-lá-kuh，uân-nā 有人講 thoo-lá-khuh。因為這並毋是腔口差，所以我認為書寫猶是愛統一 khah 好，標注 ê 時嘛 khah 袂費氣。佇遮我按照日本話 ê 語音特性處理：</p>
<ol>
<li>日語有聲子音佇台語仝款寫作有聲（b&#x2F;l&#x2F;g）</li>
<li>日語無聲子音若佇詞頭就寫作無聲送氣（ph&#x2F;th&#x2F;kh）；佇詞中就寫做無聲無送氣（p&#x2F;t&#x2F;k）</li>
<li>若有佗一種發音無符合以上兩條規則，卻是上優勢 ê 發音，就照 tsit 个發音記</li>
</ol>
<p>外來語 ê 「聲調」嘛無啥穩定。譬論講歹球 ê「bòo-lù」有時陣嘛 ē 講「bóo-luh」。拄著 tsit 款情形，若準有其中一款音調 khah 倚日本話，我就採用 hit 種聲調；若無就攏列出來。</p>
<p>另外，外來語詞尾 ê 音節若是低音，有當仔 ē 看著人標第三音、有當仔閣標 -h 結尾 ê 第四音。因為 tann 台語 -h 結尾 ê 喉 that 音無蓋明顯，第三、第四調 ê 精差就無甲遐大，我佇遮統一按呢做：尾仔算來第二个音節是懸音（第二、第四調），上尾字就標四 -h；若無就標第三音。</p>
<h2 id="「棒球」台語按怎講？"><a href="#「棒球」台語按怎講？" class="headerlink" title="「棒球」台語按怎講？"></a>「棒球」台語按怎講？</h2><p>按呢咱就開始--looh。首先，上重要ê就是『棒球』本身ê台語，號做「野球 iá-kiû」，嘛有人講「棒球 pāng-kiû」。紲落來就按下面 ê 表格一項一項來看，逐个詞「①」收錄--ê是外來語，包括英語傳到日語，日語才到台語--ê，以及日語漢字音直接傳到台語--ê；「②」是用台語漢字音讀 ê 名。</p>
<h2 id="裝備"><a href="#裝備" class="headerlink" title="裝備"></a>裝備</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>球</td>
<td>bóo-luh&#x2F;bòo-lù</td>
<td>球</td>
<td>kiû</td>
</tr>
<tr>
<td>球棒</td>
<td>bat-tah</td>
<td>槌仔</td>
<td>thuî-á</td>
</tr>
</tbody></table>
<h2 id="守備位置"><a href="#守備位置" class="headerlink" title="守備位置"></a>守備位置</h2><p><img src="https://i.imgur.com/M2RjCi4.png"></p>
<table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>投手</td>
<td>phit-tsiah</td>
<td>投手</td>
<td>tâu-tshiú</td>
</tr>
<tr>
<td>捕手</td>
<td>khiá-tsih&#x2F;khià-tsì</td>
<td>捕手</td>
<td>póo-tshiú</td>
</tr>
<tr>
<td>一壘手</td>
<td>huá&#x2F;hòo-sū-tòo</td>
<td>一壘手</td>
<td>it-luí-tshiú</td>
</tr>
<tr>
<td>二壘手</td>
<td>se-kàn-tòo</td>
<td>二壘手</td>
<td>jī-luí-tshiú</td>
</tr>
<tr>
<td>三壘手</td>
<td>sà-tòo</td>
<td>三壘手</td>
<td>sann-luí-tshiú</td>
</tr>
<tr>
<td>游擊手</td>
<td>siòo-tòo</td>
<td>游擊手</td>
<td>iû-kik-tshiú</td>
</tr>
<tr>
<td>左外野手</td>
<td>lè&#x2F;lé-hū-tòo</td>
<td>倒外野手</td>
<td>tò-guā-iá-tshiú</td>
</tr>
<tr>
<td>中外野手</td>
<td>siàn-tà</td>
<td>中外野手</td>
<td>tiong-guā-iá-tshiú</td>
</tr>
<tr>
<td>右外野手</td>
<td>lài-tòo</td>
<td>正外野手</td>
<td>tsiànn-guā-iá-tshiú</td>
</tr>
</tbody></table>
<h2 id="球員-e-其他角色"><a href="#球員-e-其他角色" class="headerlink" title="球員 ê 其他角色"></a>球員 ê 其他角色</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>指定打擊</td>
<td></td>
<td>指定打擊</td>
<td>tsí-tīng tánn-kik</td>
</tr>
<tr>
<td>打者</td>
<td>bat-tah</td>
<td>打者</td>
<td>tánn-tsiá</td>
</tr>
<tr>
<td></td>
<td></td>
<td>槌仔手</td>
<td>thuî-á-tshiú</td>
</tr>
<tr>
<td>跑者</td>
<td>làn-nà</td>
<td>跑者</td>
<td>pháu-tsiá</td>
</tr>
<tr>
<td></td>
<td></td>
<td>走者</td>
<td>tsáu-tsiá</td>
</tr>
<tr>
<td>代跑</td>
<td>phi̋n-tsí-làn-nah</td>
<td>代跑</td>
<td>tāi-pháu</td>
</tr>
<tr>
<td>攻守名單</td>
<td>òo-tà</td>
<td>攻守名單</td>
<td>kong-siú miâ-tuann</td>
</tr>
<tr>
<td>第X棒</td>
<td></td>
<td>X番</td>
<td>X huan</td>
</tr>
</tbody></table>
<h2 id="非球員角色"><a href="#非球員角色" class="headerlink" title="非球員角色"></a>非球員角色</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>裁判</td>
<td>a̋m-phái</td>
<td>裁判</td>
<td>tshâi-phuànn</td>
</tr>
<tr>
<td>總教練</td>
<td>kha̋n-tòo-kù</td>
<td>總教練</td>
<td>tsóng-kàu-liān</td>
</tr>
<tr>
<td>教練</td>
<td>khòo-tsì</td>
<td>教練</td>
<td>kàu-liān</td>
</tr>
</tbody></table>
<h2 id="摃球相關"><a href="#摃球相關" class="headerlink" title="摃球相關"></a>摃球相關</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>安打</td>
<td>hit-tooh</td>
<td>安打</td>
<td>an-tánn</td>
</tr>
<tr>
<td>全壘打</td>
<td>hőng-bú-láng</td>
<td></td>
<td></td>
</tr>
<tr>
<td>界外球</td>
<td>hua-lú-bóo</td>
<td>界外球</td>
<td>kài-guā-kiû</td>
</tr>
<tr>
<td>短打</td>
<td>bàn-tòo</td>
<td></td>
<td></td>
</tr>
<tr>
<td>滾地球</td>
<td>góo-looh</td>
<td></td>
<td></td>
</tr>
<tr>
<td>高飛球</td>
<td>hu-lái</td>
<td></td>
<td></td>
</tr>
<tr>
<td>二壘安打</td>
<td>thú bé-sú hit-tooh</td>
<td>二壘安打</td>
<td>jī-luí an-tánn</td>
</tr>
<tr>
<td>三壘安打</td>
<td>su-lí bé-sú hit-tooh</td>
<td>三壘安打</td>
<td>sann-luí an-tánn</td>
</tr>
<tr>
<td>德州安打</td>
<td>sà-sù</td>
<td>德州安打</td>
<td>tik-tsiu an-tánn</td>
</tr>
<tr>
<td>打帶跑</td>
<td>hit-tóo-láng</td>
<td></td>
<td></td>
</tr>
</tbody></table>
<p>註：X壘&#x2F;安打兩个詞，外來語佮漢字詞 ē-tàng 自由鬥，譬論講「二壘安打」嘛 ē-tàng 講是「二壘 hit-tooh」</p>
<h2 id="Phit-tsiah-相關"><a href="#Phit-tsiah-相關" class="headerlink" title="Phit-tsiah 相關"></a>Phit-tsiah 相關</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>直球</td>
<td>su-tóo-lè-tòo</td>
<td>直球</td>
<td>ti̍t-kiû</td>
</tr>
<tr>
<td></td>
<td>tshiōo-kiú</td>
<td></td>
<td></td>
</tr>
<tr>
<td>滑球</td>
<td>sū-lài-tà</td>
<td></td>
<td></td>
</tr>
<tr>
<td>曲球</td>
<td>khà-bù</td>
<td></td>
<td></td>
</tr>
<tr>
<td>變速球</td>
<td>tshia̋n-jí-bòo-lù</td>
<td></td>
<td></td>
</tr>
<tr>
<td>伸卡球</td>
<td>sìn-kà</td>
<td></td>
<td></td>
</tr>
<tr>
<td>指叉球</td>
<td>hoo-kú-bòo-lù</td>
<td></td>
<td></td>
</tr>
<tr>
<td>三振</td>
<td>sa̋n-sín</td>
<td></td>
<td></td>
</tr>
<tr>
<td>三振出局</td>
<td>sa̋n-sín àu-tòo</td>
<td></td>
<td></td>
</tr>
<tr>
<td>保送</td>
<td></td>
<td>保送</td>
<td>pó-sàng</td>
</tr>
<tr>
<td>好球</td>
<td>suài-kù</td>
<td>好球</td>
<td>hó-kiù</td>
</tr>
<tr>
<td>壞球</td>
<td>bóo-luh&#x2F;bòo-lù</td>
<td>歹&#x2F;䆀球</td>
<td>pháinn&#x2F;bái-kiû</td>
</tr>
<tr>
<td>觸身球</td>
<td>tiat-bóo</td>
<td></td>
<td></td>
</tr>
<tr>
<td>守護神</td>
<td>su-tóo-pah</td>
<td></td>
<td></td>
</tr>
<tr>
<td>投手犯規</td>
<td>bok-kuh</td>
<td></td>
<td></td>
</tr>
</tbody></table>
<h2 id="其他規則"><a href="#其他規則" class="headerlink" title="其他規則"></a>其他規則</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>失誤</td>
<td>é-lah</td>
<td>失誤</td>
<td>sit-gōo</td>
</tr>
<tr>
<td>暫停</td>
<td>thài-mù</td>
<td>暫停</td>
<td>tsiām-thîng</td>
</tr>
<tr>
<td>安全上壘</td>
<td>sè-hù</td>
<td>上壘</td>
<td>tsiūnn-luí</td>
</tr>
<tr>
<td>出局</td>
<td>àu-tòo</td>
<td>出局</td>
<td>tshut-kio̍k</td>
</tr>
<tr>
<td>雙殺</td>
<td>tá-bóo-phu-lé</td>
<td>雙殺</td>
<td>siang-sat</td>
</tr>
<tr>
<td>接殺</td>
<td></td>
<td>接殺</td>
<td>tsiap-sat</td>
</tr>
<tr>
<td>封殺</td>
<td></td>
<td>封殺</td>
<td>hong-sat</td>
</tr>
<tr>
<td>觸殺</td>
<td>tha-tsí-àu-tòo</td>
<td></td>
<td></td>
</tr>
<tr>
<td>牽制</td>
<td>khia̋n-sé</td>
<td></td>
<td></td>
</tr>
<tr>
<td>盜壘</td>
<td>thőo-luí</td>
<td></td>
<td></td>
</tr>
<tr>
<td>殘壘</td>
<td></td>
<td>殘壘</td>
<td>tsân-luí</td>
</tr>
</tbody></table>
<h2 id="球場"><a href="#球場" class="headerlink" title="球場"></a>球場</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>內野</td>
<td></td>
<td>內野</td>
<td>lāi-iá</td>
</tr>
<tr>
<td>外野</td>
<td></td>
<td>外野</td>
<td>guā-iá</td>
</tr>
<tr>
<td>X壘</td>
<td></td>
<td>X壘</td>
<td>X-luí</td>
</tr>
</tbody></table>
<h2 id="熱身"><a href="#熱身" class="headerlink" title="熱身"></a>熱身</h2><table>
<thead>
<tr>
<th>華語</th>
<th>①臺羅拼音</th>
<th>②台語漢字</th>
<th>②臺羅拼音</th>
</tr>
</thead>
<tbody><tr>
<td>傳接球練習</td>
<td>khe-tsí-bòo-lù</td>
<td></td>
<td></td>
</tr>
<tr>
<td>滾地球守備練習</td>
<td>lok-kuh</td>
<td></td>
<td></td>
</tr>
<tr>
<td>打撃練習</td>
<td>huí&#x2F;hu-lí bat-tìng</td>
<td></td>
<td></td>
</tr>
</tbody></table>
<h2 id="動詞"><a href="#動詞" class="headerlink" title="動詞"></a>動詞</h2><table>
<thead>
<tr>
<th>華語</th>
<th>台語漢字</th>
<th>臺羅拼音</th>
</tr>
</thead>
<tbody><tr>
<td>擊球</td>
<td>拍</td>
<td>phah</td>
</tr>
<tr>
<td></td>
<td>摃</td>
<td>kòng</td>
</tr>
<tr>
<td></td>
<td>敲</td>
<td>khà</td>
</tr>
<tr>
<td>接球</td>
<td>承</td>
<td>sîn</td>
</tr>
<tr>
<td>撿球</td>
<td>抾</td>
<td>khioh</td>
</tr>
<tr>
<td>投球</td>
<td>投</td>
<td>tâu</td>
</tr>
<tr>
<td></td>
<td>擲</td>
<td>tàn</td>
</tr>
<tr>
<td></td>
<td>㧒</td>
<td>hiat</td>
</tr>
<tr>
<td></td>
<td>抌</td>
<td>tìm</td>
</tr>
<tr>
<td></td>
<td>掔</td>
<td>khian</td>
</tr>
<tr>
<td>亂丟球棒</td>
<td>抨</td>
<td>phiann</td>
</tr>
</tbody></table>
<h2 id="口號"><a href="#口號" class="headerlink" title="口號"></a>口號</h2><ul>
<li><strong>Bat-tah, bat-tah, hit-tooh, heh!</strong> ：聽講是統一獅以早 ê 啦啦隊口號</li>
</ul>
<h2 id="參考資料"><a href="#參考資料" class="headerlink" title="參考資料"></a>參考資料</h2><ol>
<li><a href="https://www.youtube.com/watch?v=jykpwsVgfys">【台語聽有無】棒球相關台語按怎講｜台語新聞 #鏡新聞</a></li>
<li><a href="https://tw.sports.yahoo.com/news/%E5%93%A9%E7%B3%BB%E5%92%A7%E5%85%AC%E8%9D%A6%E6%AF%80%EF%BC%9F-%E6%A3%92%E7%90%83%E5%A0%B4%E4%B8%8A%E7%9A%84%E5%8F%B0%E8%AA%9E-%E4%B8%8B%E7%AF%87%EF%BC%9A%E9%80%B2%E9%9A%8E%E8%A9%9E%E8%AA%9E%E3%80%81%E7%90%83%E7%A8%AE-034719687.html">哩系咧公蝦毀？ 棒球場上的台語 (上篇) ：基本棒球名詞</a></li>
<li><a href="https://tw.sports.yahoo.com/news/%E5%93%A9%E7%B3%BB%E5%92%A7%E5%85%AC%E8%9D%A6%E6%AF%80%EF%BC%9F-%E6%A3%92%E7%90%83%E5%A0%B4%E4%B8%8A%E7%9A%84%E5%8F%B0%E8%AA%9E-%E4%B8%8B%E7%AF%87%EF%BC%9A%E9%80%B2%E9%9A%8E%E8%A9%9E%E8%AA%9E%E3%80%81%E7%90%83%E7%A8%AE-034719687.html">哩系咧公蝦毀？ 棒球場上的台語 (下篇)：進階詞語、球種</a></li>
<li><a href="https://www.youtube.com/@tsghawks">台鋼雄鷹 TSG HAWKS - YouTube</a></li>
<li><a href="https://www.facebook.com/permalink.php/?story_fbid=144370597151136&id=108812850706911">阿娘的話-消失中的台語 128 扣棒球</a></li>
</ol>
]]></content>
      <categories>
        <category>台語舊詞放送</category>
      </categories>
      <tags>
        <tag>野球 棒球</tag>
      </tags>
  </entry>
</search>
